---
title: 'Embla Flatlandsmo'
description: 'Graduate Graphics Software Engineer'
pubDate: 'Jan 03 2024'
heroImage: '/images/embla-flatlandsmo/portrait.jpg'
---

import Question1 from '../../components/Question1.astro';

import Question2 from '../../components/Question2.astro';

import Question3 from '../../components/Question3.astro';

import Question4 from '../../components/Question4.astro';




<Question1/>

Hei! Jeg heter Embla og har nettopp begynt å jobbe etter å ha fullført en mastergrad i Kybernetikk og Robotikk ved NTNU. Nå jobber jeg i Arm hvor jeg skriver drivere til grafikkprosessorer som går inni håndholdte dingser. Hvis du er nysgjerrig på detaljene, så jobber jeg med å implementere et API som heter Vulkan til Arm sine GPUer. Dette synes jeg er kjempekult, siden jeg i utgangspunktet er veldig interessert i både spill og datagrafikk!

Når jeg omsider er ferdig med en lang dag av å klø meg i hodet og drikke kaffe, drar jeg hjem fra jobb hvor jeg ofte finner på litt av hvert. For eksempel elsker jeg å [animere musikkvideoer](https://emblaflatlandsmo.com/videos/). Det har jeg drevet med av og på siden 2016, og generelt sett animerer jeg musikkvideoer til Vocaloid-sanger. Vocaloids er en type stemme-synthesizer, og jeg har bare møtt èn annen person i virkeligheten som faktisk setter pris på hvordan de høres ut. Så ja, dette er veldig nisje, men jeg har et lite knippe venner på nett som driver med dette og som jeg kommer veldig godt overens med.

Ellers pleier jeg å holde på med alt mulig rart, egentlig. Noen ganger kan jeg fikle med en spillidè i en spillmotor ([Unity](https://unity.com/) eller [Godot](https://godotengine.org/) har jeg brukt så langt). Andre ganger prøver jeg å lage _sick beats_ i [FL Studio](https://www.image-line.com/). Ellers kan jeg finne på å drive med noe 3D-modellering eller et eller annet kodeprosjekt. Fellesnevneren er som regel at jeg holder på med noe som krever datamaskin.


<Question2/>

Oi oi oi, godt spørsmål. For å være helt ærlig så er jeg av den typen som hater å bruke tid på å sette opp nye program, undersøke hvilken teknologi som er bra, eller installere nye deler i datamaskina mi. Derfor er mye av det jeg bruker veldig preget av at jeg enten har fått gamle datadeler fra min gamerpappa eller av at jeg har trengt en ny komponent ASAP og har kjøpt det som var billigst på Komplett. Hardware bruker jeg stort sett til det dør, eller til det blir så gammelt og godt forbi end-of-life at programvare ikke lenger aksepterer det.

<figure>
    <img src="/images/embla-flatlandsmo/desk-setup.jpg" alt="Et skrivebord med to skjermer og masse planter"/>
    <figcaption>
        Hjemmeoppsett. Her har jeg massevis av planter!
    </figcaption>
</figure>

Det samme gjelder egentlig også for møbler. Både pulten og kontorstolen min er kjøpt på Finn, hvor kriteriene var “dette ser passe bra ut, og det er veldig nært der jeg bor så det er enkelt å gå og hente”.

Jeg har en stasjonær datamaskin med en [NVIDIA GeForce GTX 1060 6GB](https://www.nvidia.com/en-gb/geforce/graphics-cards/geforce-gtx-1060/specifications/) GPU og en [Intel i5-8600K](https://www.intel.com/content/www/us/en/products/sku/126685/intel-core-i58600k-processor-9m-cache-up-to-4-30-ghz/specifications.html) CPU som håndterer de litt tyngre hobbytingene jeg driver med, som for eksempel rendering eller gaming.

Jeg bruker også et tegnebrett. Fram til nylig brukte jeg en [Wacom Cintiq 13HD](https://www.wacom.com/en-hk/products/pen-displays/cintiq-13-hd) fra 2014, men bestemte å nedgradere til min eldgamle Wacom Bamboo som jeg faktisk tror jeg har hatt siden jeg var 12 år (den er altså 14 år gammel). Nedgraderingen var mest fordi jeg ikke lenger tegner ofte nok på datamaskina til å rettferdiggjøre all plassen på pulten som en Cintiq tar, hehe.

Kanskje det viktigste for meg med en arbeidsplass er tilgang til dagslys. Helst liker jeg å sitte ved siden av et vindu. Aller helst er det også litt utsikt, da jeg veldig ofte kikker ut vinduet når jeg tenker. Det er veldig interessant å se på fugler eller folk eller trær når øynene (eller hjernen) trenger en pause.

Som regel vil alle steder jeg befinner meg mer enn 4 eller 5 timer daglig ende opp med å bli hjemmet til en god del planter. Dette er fordi jeg har (for) mange planter hjemme, og hver gang jeg klipper ned planter så har jeg heller ikke hjertet til å kaste stiklingene. Dermed blir det bare flere og flere planter, og jeg finner stadig nye steder å putte dem. Dessuten synes jeg det er gøy når jeg plutselig merker at de har vokst seg større!

<figure>
    <img src="/images/embla-flatlandsmo/work-setup.jpg" alt="Et skrivebord ved et vindu"/>
    <figcaption>
        Oppsett på jobb. Var heldig med vindusplass!
    </figcaption>
</figure>

Hvis jeg ikke skal bruke datamaskin til noe tunge saker så foretrekker jeg å bruke laptoppen min, som er en [Lenovo Thinkbook 13S G2 ITL](https://www.elkjop.no/product/pc-datautstyr-og-kontor/pc/barbar-pc/lenovo-thinkbook-13s-gen2-i58256-gb-barbar-pc-gra/365363). Jeg liker at jeg kan sitte i sofaen med laptoppen og jobbe på kodeprosjekt, da blir kan jeg slappe skikkelig av og ha det skikkelig gøy samtidig!

<figure>
    <img src="/images/embla-flatlandsmo/typical-hobby-project-setup.jpg" alt="Embla som ligger i sofaen og holder på med noe på laptoppen."/>
    <figcaption>
        Mitt typiske og veldig minimale oppsett når jeg jobber på laptoppen. Min kjære gamerpappa er i bakgrunnen.
    </figcaption>
</figure>


<Question3/>

På jobb bruker jeg Ubuntu 22.04, mens hjemme er det Windows 10 det går i. Jeg må helt ærlig si at jeg foretrekker Ubuntu (til tross for at det lar meg gjøre dumme ting som å avinstallere python helt uten noen advarsel om at dette brekker hele systemet). Windows bruker jeg allikevel hjemme fordi det virker å være litt mer plug-and-play for spill og annen kommersiell programvare.

Til programmeringsprosjekt pleier jeg å bruke [Visual Studio Code](https://code.visualstudio.com/). Jeg liker også å tegne til musikkvideoene mine, og da bruker jeg [Clip Studio Paint](https://www.clipstudio.net/en/) (EX-utgaven med evig lisens). For å animere musikkvideoene mine bruker jeg (dessverre) [Adobe After Effects](https://www.adobe.com/products/aftereffects.html). Jeg liker ikke at det er abonnementslisens, og jeg ser egentlig etter et nytt program å bruke, men enkelte av funksjonalitetene og effektene i After Effects gjør at det er vanskelig å finne noe som kan erstatte det.

Et verktøy/språk jeg har lekt en del med, er [Processing](https://processing.org/). Det er veldig gøy å holde på med da det er så lett å få et visuelt resultat veldig fort. Det er enkelt å bruke, men tillater også å lage litt større og omfattende prosjekt.

Jeg bruker ofte en teknikk for å jobbe som kalles Pomodoro. Da bryter man opp arbeidsoppgaver i tidsbegrensede biter. Synes det funker ganske bra for å holde fokuset oppe gjennom dagen, og da husker jeg også å ta litt pauser i ny og ne. Nettsiden jeg bruker er [https://pomodoro-tracker.com/](https://pomodoro-tracker.com/)


<Question4/>

Det beste jeg kan forestille meg, er et oppsett hvor jeg ikke har noen fysiske behov eller tanker om verden rundt meg. Jeg synes alltid det er irriterende og distraherende hvis jeg for eksempel er kald, sulten, har vondt i hodet eller vondt i  ryggen fordi jeg har sittet som en goblin over tastaturet i flere timer. Jeg kan forestille meg at et hvilket som helst oppsett som kan garantere at jeg aldri blir kald/sulten eller får vondt i ryggen/hodet vil være tilnærmet ideelt. Helst vil jeg bare være i en drømmeaktig tilstand hvor kroppslige behov ikke eksisterer, og hvor hjernen min står fritt til å gjøre som den vil uten å bli avbrutt av magen som sier “Nå er jeg sulten”.

Jeg ser egentlig for meg at det å være i en sånn pod som de for eksempel har i “The Matrix” hadde vært ganske bra. Selvfølgelig hadde det beste også vært om jeg slapp å være et batteri for roboter og at jeg kunne slutte å være i podden når jeg ville. Jeg avslutter intervjuet med en skildring av mitt drømmeoppsett!

<figure>
    <img src="/images/embla-flatlandsmo/dream-setup.png" alt="En illustrasjon av Embla i sitt drømmeoppsett."/>
    <figcaption>
        Mitt drømmeoppsett. Her har jeg ingen kroppslige behov og kan snakke direkte med en datamaskin, det hadde vært drømmen.
    </figcaption>
</figure>